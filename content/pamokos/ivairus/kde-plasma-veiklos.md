---
title: "KDE Plasma veiklos"
description: ""
tags: [  ]
date: "2015-12-19"
lastmod: "2017-06-30"
---
![](/images/stories/veiklos.png "veiklos") _KDE Plasma_ aplinka išsiskiria tuo, kad leidžia greitai persijungti tarp skirtingų to paties naudotojo darbalaukio valdiklių konfigūracijų rinkinių (užuot kūrus naujus naudotojus ir jiems atskirai konfigūruojant darbalaukį). Pavyzdžiui, kompiuterį naudojate ir darbui, ir pramogoms; dirbo valandomis jums praverstų neblaškantis darbalaukis su darbu susijusiais valdikliais, o laisvalaikiu – su įvairialypės terpės valdikliais. Užuot naudodami vieną universalų darbalaukio valdiklių rinkinį, galite sukurti naujas darbalaukio _veiklas_ (angl. _activities_) ir persijunginėti tarp jų. _Veiklos_ gali turėti skirtingus darbalaukio fonus, atskiras paskiausiai naudotų dokumentų ir programų istorijas.

1.  Dešiniu pelės klavišu nuspauskite tuščioje darbalaukio vietoje ir pasirinkite _Veiklos_.
2.  Norėdami sukurti naują veiklą, spauskite _Sukurti veiklą_. Naujai atsivėrusiame lange nurodykite jos pavadinimą, galite apibūdinti, parinkti ženkliuką, spartųjį klavišą. Norėdami pakeisti pastarąsias parinktis vėliau, užveskite pelę ties _veikla_, paspauskite pasirodžiusį konfigūravimo ženkliuką.
3.  Į kitą _veiklą_ persijungsite– ją spustelėdami.
4.  Norėdami pašalinti _veiklą_, pirmiausia ją sustabdykite: užveskite pelę ties _veikla_, paspauskite pasirodžiusį stabdymo (užvėrimo), po to – šalinimo ženkliuką.
