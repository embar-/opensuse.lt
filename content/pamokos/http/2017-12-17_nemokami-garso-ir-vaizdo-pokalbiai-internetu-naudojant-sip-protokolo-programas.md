---
title: "Nemokami garso ir vaizdo pokalbiai internetu naudojant SIP protokolo programas"
description: ""
tags: [  ]
date: "2017-12-17"
lastmod: "2019-05-28"
author:  "embar"
---
Populiarus internetinės telefonijos (VoIP) protokolas yra [SIP](https://lt.wikipedia.org/wiki/Session_Initiation_Protocol), įgalinantis ne tik nemokamus balso bei vaizdo skambučius ir momentines žinutes tarp dviejų asmenų, bet ir vaizdo konferencijas. Skambinti galėsite įsidiegę bet kurią SIP protokolą palaikančią programą, iš kurių dalis yra atviro kodo, pavyzdžiui:

*   [**Linphone**](https://software.opensuse.org/package/linphone), kurią galite įsidiegti į _openSUSE_ spustelėję nuorodą iš [čia](https://software.opensuse.org/package/linphone), o į kitas _Linux_ sistemas (įskaitant _Android_) ar _Windows, MAC OS X, iOS, Blackberry_ – iš [čia](http://www.linphone.org/technical-corner/linphone/downloads);
*   [**Ekiga**](https://software.opensuse.org/package/ekiga).

Tačiau jums dar reikės SIP paslaugą teikiančio serverio. Minėtos programos gali pačios pasiūlyti susikurti paskyras savo serveriuose, tačiau nesate pririšti prie konkrečios vienos programos su atitinkamu serveriu (kitaip nei naudojant _Skype, Viber_ ar panašias programas), nes SIP protokolas yra standartizuotas. Nemokamai gauti SIP adresą/numerį (_sip:vardenis@serveris_ formatu) galite užsiregistravę, pavyzdžiui, svetainėse, susijusiose su aukščiau minėtomis SIP programomis:

*   [linphone.org](https://www.linphone.org/freesip/home) ties skiltimi „Create an account“;
*   [ekiga.im](https://ekiga.im/index.php?page=register) ir pasirinkę „Get a free SIP-address“.

Norėdami išbandyti SIP paslaugą, galite paskambinti testavimo adresais:

*   [sip:500@ekiga.net](sip:500@ekiga.net) – patikrinimui, kiek laiko vėluoja pirmyn ir atgal einantis signalas;
*   [sip:501@ekiga.net](sip:501@ekiga.net) arba [sip:501XXXX@ekiga.net](sip:501XXXX@ekiga.net) – vieši konferencijų kambariai (vietoj X įrašykite skaitmenį nuo 0 iki 9);
*   [sip:520@ekiga.net](sip:520@ekiga.net) – perskambinimo bandymas.
