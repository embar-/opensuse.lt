---
title: "„SoftMaker Office“ palaiko ir Linux sistemas"
description: ""
tags: [  ]
date: "2015-12-09"
lastmod: "2017-06-29"
---
Vokietijos programinės įrangos kūrėja „[SoftMaker](http://www.softmaker.com/en/softmaker-office-linux)“ pristatė naują „Linux“ operacinei sistemai skirto biuro programų paketo „SoftMaker Office 2016“ versiją. Atnaujintas paketas pasipildė naujomis funkcijomis ir sklandžiau veikia su visais „Microsoft Office“ dokumentų formatais. Palaikoma taip pat ir lietuvių kalba. 30 dienų programa galite naudotis [nemokamai](http://www.softmaker.com/en/softmaker-office-linux-download).

„SoftMaker Office 2016 for Linux“ paketą sudaro dokumentams kurti ir redaguoti skirta programa „TextMaker 2016“, prezentacijų programa „Presentations 2016“ ir skaičiuoklė „PlanMaker 2016“ bei „Linux“ vartotojų pamėgtas „Thunderbird“ el. pašto klientas. Dėl integruotos „OpenGL“ grafikos ir pasitelkiamų kelių procesorių branduolių naujo paketo programų vaizdas perteikiamas sparčiau.

„Naujas „Linux“ platformai pritaikytas biuro programų paketas veikia itin sparčiai, greičiau nei kai kurie konkurentai, pavyzdžiui, „Libre Office“. Suderinamumas su visais „Microsoft Office“ dokumentų formatais daro „SoftMaker“ sprendimą pažangia alternatyva tradiciniams biuro programų paketams“,– tvirtina „SoftMaker“ sprendimus platinančios bendrovės „Baltimax“ produktų vadovas Deividas Švėgžda.

Iš naujos versijos patobulinimų verta paminėti, kad dirbant su „SoftMaker Office 2016 for Linux“ paketo programomis galima grafinius elementus apkirpti ar uždėti rėmelius pačiame dokumente, tam nereikia atskirų fotoredagavimo programų. Integruotas dokumentų versijų valdymas leidžia vartotojams atsidaryti bet kurią ankstesnę dokumento versiją. Taip pat dokumentus galima peržvelgti jų neatidarius, o formatavimo pakeitimus matyti iškart su funkcija „Live Preview“.

Su atnaujinta programa „TextMaker 2016“ galima dokumentus eksportuoti į elektroninių knygų formatą EPUB. Vartotojai gali įterpti 80 skirtingų stilių diagramas, įskaitant 2D ir 3D variantus, taip pat spausdinti etiketes. Programoje patobulintas suderinamumas su „OpenDocument Text“ failų formatais (.odt).

Skaičiuoklė „PlanMaker 2016“ palaiko virš milijono eilučių ir 16 tūkstančių stulpelių, galima naudotis virš 350 aritmetinių funkcijų ir dirbti su suvestinėmis lentelėmis, panašiai kaip naudojant „Microsoft Excel 2016“. Puikus sąlygų formatavimas, kaip „Excel 2016“ – įskaitant spalvų juostas, didžiausios ir mažiausios reikšmės žymėjimą bei kitas funkcijas.

Su „Presentations 2016“ galima redaguoti skaidres dirbant viso ekrano režimu, išmanūs gidai leidžia lygiuoti objektų išdėstymą, iš esmės perdaryta lentelių kūrimo funkcija tapo galingesne ir patogesne vartotojui. Su visomis naujomis programų versijomis galima eksportuoti dokumentus į PDF formatą išsaugant padarytas žymas ir žymeles (angl. tags ir bookmarks) bei atliktus pakeitimus, o patobulinta paketo programų vartotojo sąsaja leidžia dirbti efektyviau.

Atskira verslui skirta biuro programų paketo versija „SoftMaker Office 2016 Professional for Linux“ papildyta aukštos kokybės „Berlitz“ anglų-vokiečių, anglų-ispanų, anglų-italų ir anglų-prancūzų kalbų žodynais. Nauja „SoftMaker Office 2016 for Linux“ palaiko visas modernias „Linux“ platformas, įskaitant „Ubuntu“, „Linux Mint“, „Debian“, „openSUSE“, „Fedora“, „Red Hat“ ir „Mageia“. Viena paketo licencija gali būti diegiama į tris kompiuterius.

  
Skaitykite daugiau: [„Linux“ sulaukė biuro programų paketo | Alfa.lt](http://www.alfa.lt/straipsnis/49950772/linux-sulauke-biuro-programu-paketo#ixzz3tpoaCuwj) [http://www.alfa.lt/straipsnis/49950772/linux-sulauke-biuro-programu-paketo](http://www.alfa.lt/straipsnis/49950772/linux-sulauke-biuro-programu-paketo)
