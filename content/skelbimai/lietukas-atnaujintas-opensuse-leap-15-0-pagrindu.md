---
title: "„Lietukas“ atnaujintas „openSUSE Leap 15.0“ pagrindu"
description: "„Lietukas“ – lietuviškas atvaizdis openSUSE Linux sistemai su KDE Plasma aplinka paleisti – atnaujintas openSUSE Leap 15.0 pagrindu"
tags: [  ]
date: "2019-02-12"
lastmod: "2019-06-16"
author:  "embar"
---
![](/images/naujienos/Lietukas_logo.png)

Po metų pertraukos _„Lietukas“_ – lietuviškas atvaizdis _openSUSE Linux_ sistemai su _KDE Plasma_ aplinka paleisti – [atnaujintas](http://www.lietukas.lt/gauti.html) naujausios stabiliausios _openSUSE_ atmainos – _openSUSE Leap 15.0_ – pagrindu. Paviršutiniškai žiūrint, pokyčiai nuo _Lietuko 42.3_ versijos nėra dideli; darbalaukio išvaizda praktiškai tokia – dominuoja _Oxygen_ stiliaus spalvingi erdviniai detalūs išdailinti ženkliukai (nors pasaulyje šiuo metu populiarūs primityvūs vienspalviai greitai nupiešiami plokšti ženkliukai). Bet yra giliau esančių atsinaujinusių technologijų. Pakeitimai pirmiausia apima šuolį nuo _openSUSE 42_ serijos iki _openSUSE 15_:

*   _4.12 LTS_ versijos _Linux_ branduolys su _openSUSE_ meistrų atkeltais patobulinimais (įskaitant grafikos) iš naujesnių branduolio versijų;
*   _KDE Plasma 5.12 LTS_ darbalaukio aplinka;
*   galutinai atsisakyta _YaST_ diegyklės; į kompiuterį sistema diegiama naudojant _Calamares_ diegyklę;
*   vietoj _SuSEFirewall2_ užkardos, naudojama _firewalld_ užkarda.

Kiti pakeitimai:

*   jei 42.3 versijoje vis dar buvo _Qt4/KDE4_ ir _Qt5/KF5_ programų mišinys, dabar pilnai pereita prie _Qt5/KF5_ programų versijų, o net jei nebuvo pakaitalų kai kurioms programoms (pvz., _Kopete_), vis tiek _Qt4_ bibliotekos ir _KDE4_ programos pašalintos;
*   GTK2/GTK3 programos (pvz., _GIMP_ piešimo programa, _Firefox_ naršyklė) nuo šiol naudos esamam _Qt5_ apipavidalinimui artimesnį _GTK Vertex-Light_ apipavidalinimą, o ne standartinį _Adwaita_;
*   Smulkūs lietuviško teksto skaitymo sistemos pataisymai.

Dokumentacija – vieta, kur pakeitimų reikėtų, bet jų dar nelabai yra – jos nespėta peržiūrėti ir kai kurie dalykai gali būti joje pasenę...

Puikiai tiks ieškantiems balanso tarp šviežios ir stabilios programinės įrangos. _Lietukas_ yra ta pati _openSUSE_ sistema ir gaus visus atitinkamus _openSUSE Leap 15.0_ versijos atnaujinimus ir jį bus galima vėliau atnaujinti iki kitų _openSUSE_ versijų. Išbandykite parsisiuntę iš [www.lietukas.lt](http://www.lietukas.lt) svetainės! Beje, senesnių versijų turėtojams [yra galimybė atsinaujinti](http://www.lietukas.lt/ymp/lietuko_atnaujinimas.html) iki 15.0 versijos.
