---
title: "Kuo skiriasi „openSUSE“ ir „SUSE Linux Enterprise“"
description: ""
tags: [  ]
date: "2010-09-07"
lastmod: "2017-06-29"
---
Tikriausiai pastebėjote, kad yra dvi atmainos: „[openSUSE](http://www.opensuse.org)“ ir „[SUSE Linux Enterprise](http://www.novell.com)“. Abi iš principo yra Linux sistemos, tad jų licencija draudžia už jas reikalauti užmokesčio (nebent už pačią laikmeną, paslaugas). Kuo šie platinamieji skiriasi?

Esminis skirtumas – **SUSE Linux Enterprise** naudotojams suteikiamas mokamas palaikymas. Į šį palaikymą įeina:

*   techninė pagalba telefonu;
*   automatiniai atnaujinimai internetu;
*   garantija, kad iš atvirojo kodo projektų atkeliama ir pateikiama programinė įranga yra išbandyta ir stabiliai veikia;
*   garantija, kad sertifikuota aparatinė įranga jau yra išbandyta su šia operacine;
*   garantija, kad trečiųjų šalių programine įranga (pvz., Oracle, SAP) yra sertifikuota naudojimui šioje OS;
*   gyvavimas iki 7 metų.

Beje, galima užsiregistruoti ir kurį laiką (2 ar 3 mėnesius) gausite programinės įrangos atnaujinimus, tačiau pasibaigus bandomajam laikotarpiui turėsite pradėti mokėti pinigėlius arba tenkintis įprasto neregistruoto naudotojo galimybėmis. Taigi „SUSE Linux Enterprise“ galima legaliai naudoti ir jos neužregistravus, bet norint gauti kvalifikuotą pagalbą ir saugumo pataisas, atnaujinimus, reikia susimokėti.

Yra kelios „SUSE Linux Enterprise“ atmainos, pvz., [SUSE Linux Enterprise Desktop](http://www.novell.com/products/desktop/), [SUSE Linux Enterprise Server](http://www.novell.com/products/server/).

Tuo tarpu **openSUSE** pateikia atvirojo kodo paketus tokius, kokie jie yra, išbandyti pačios bendruomenės pastangomis. Tačiau čia rasite naujesnius paketus ir funkcijas nei „SUSE Linux Enterprise“ platinamajame pakete. openSUSE licencija turi tam tikrų apribojimų, tad standartiniame diegimo diske nerasite trečiųjų šalių programinės įrangos, tad ją (pvz., nuosavybines nvidia tvarkykles, nuosavybinius kodekus) reikia įsidiegti papildomai pačiam (o tai padaryti yra labai paprasta, pvz., iš [NON-OS (nelaisvų programų) cd](http://software.opensuse.org), PackMan ir kitų papildomų saugyklų, pasinaudojus „Diegti tuoj pat“ (1-click install) nuorodomis, kurias galima rasti [kolekcijose](index.php/diegti-tuoj-pat-kolekcija)). Taigi į openSUSE galima įdiegti tą patį, kaip ir į SUSE Linux Enterprise, tačiau reikia tai atlikti savarankiškai.

openSUSE pati savaime taip pat yra nemokama ir laisvai platinama, tačiau yra galimybė [nusipirkti pakuotę](http://en.opensuse.org/Buy_openSUSE) su knygutėmis ir kartu gauti 3 mėnesių pagalbą diegimo klausimais telefonu ar el. paštu.

Pasiremta informacija iš http://www.novell.com/products/server9/comparative.html
