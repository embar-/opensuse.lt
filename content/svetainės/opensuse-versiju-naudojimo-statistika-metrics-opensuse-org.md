---
title: "openSUSE versijų naudojimo statistika – metrics.opensuse.org"
description: ""
tags: [  ]
date: "2018-07-09"
lastmod: "2018-07-09"
author:  "embar"
---
Nuo šiol susipažinti su openSUSE naudojimo statistika galite [https://metrics.opensuse.org/](https://metrics.opensuse.org/d/osrt_access/osrt-access?orgId=1&from=1262332679106&to=now&theme=lightv) svetainėje. Pateikiama statistika remiasi parsisiuntimų iš [http://download.opensuse.org/](http://download.opensuse.org/) svetainės duomenimis, kur vienu unikaliu naudotoju laikomas unikalus zypper užklausos identifikatorius (UUID). Tiesa, dėl tam tikrų nesklandumų nėra turima duomenų nuo 2017 m. gruodžio iki pat 2018 m. balandžio. Apskritai galima pastebėti:

*   nežymią unikalių naudotojų mažėjimo tendenciją (nuo maždaug 500 000 unikalių naudotojų 2011 m. kovą iki maždaug 300 000 unikalių naudotojų 2018 m. birželį); nors pagal pranešimą 2016 m. openSUSE konferencijoje rodyta tendencija apie nuoseklų unikalių naudotojų skaičiaus didėjimą (žr. [paveiksliuką](/images/naujienos/openSUSE-naudojimas-2009-2016-unik-viso.png) ir [vaizdo įrašą](https://youtu.be/40emCNzs6so?t=708)).
*   kad nuo 2015 m. nuosekliai daugėja openSUSE Tumbleweed naudotojų (iki 2015 m. skaičius svyravo apie 20 000, o 2018 m. birželį buvo 47 000 unikalių naudotojų);
*   kad mažai žmonių naudoja oficialiai neišleistas versijas (alfa, beta, RC);
*   kad daugumą naudotojų atsinaujina savo sistemas per 1–2 mėnesius po naujos versijos oficialaus pasirodymo;
*   kad dalis naudotojų itin ilgai naudojasi netgi senai nebepalaikomomis openSUSE versijomis (netgi 2018 m. viduryje tebeveikia 10.2 versiją naudojanti sistema);
*   per pastaruosius 8,5 metų populiariausia openSUSE versija (pagal didžiausią pasiektą unikalių naudotojų skaičių – virš 250 000) buvo 11.2, po to vėlesnės versijos palaipsniui buvo vis mažiau populiarios; išimtis – 12.3 versija ir po jos išėjusi 13.1 versija; tiesa, įskaitant laikotarpį nuo 2009 m. (iki 2016) ir imant kitą matą – ISO parsisiuntimų skaičių, – pati populiariausia versija būtų 11.1 (žr. [paveiksliuką](/images/naujienos/openSUSE-naudojimas-2009-2016-ISO.png) ir [vaizdo įrašą](https://youtu.be/40emCNzs6so?t=347)), tačiau metrics.opensuse.org neapima tokio seno laikotarpio;
*   per pastaruosius 6,5 metų populiariausia openSUSE versija buvo 13.1 (beveik 210 000 unikalių naudotojų);
*   galima spėti, kad minėtų openSUSE versijų populiarumas susijęs su išplėsto palaikymo [Evergreen](https://en.opensuse.org/openSUSE:Evergreen) projektu ir KDE versijų stabilumu – openSUSE 11.1 buvo paskutinė versija su KDE 3.x darbalaukiu, openSUSE 13.1 buvo viena paskutinių versijų su KDE Plasma 4.x darbalaukiu (kartu su openSUSE 13.2, nors pastaroji nebuvo _Evergreen_ dalis).

[![](/images/naujienos/openSUSE-naudojimas-2010-2017-unik-viso-juodas.png)](https://metrics.opensuse.org/d/osrt_access/osrt-access?orgId=1&from=1262332679106&to=now)

[![](/images/naujienos/openSUSE-naudojimas-2010-2017-unik-versijai.png)](https://metrics.opensuse.org/d/osrt_access/osrt-access?orgId=1&from=1262332679106&to=now&theme=light&panelId=12&fullscreen)

[![](/images/naujienos/openSUSE-naudojimas-2010-2017-unik-max-versijai.png)](https://metrics.opensuse.org/d/osrt_access/osrt-access?orgId=1&theme=light&panelId=13&fullscreen&from=now-10y&to=now)

Daugiau informacijos anglų kalba: [http://release-tools.opensuse.org/2018/06/22/download.o.o-access-metrics.html](http://release-tools.opensuse.org/2018/06/22/download.o.o-access-metrics.html)

Palyginimui sena medžiaga:

*   statistika nuo 2009 iki 2016 metų – [video](https://www.youtube.com/watch?v=40emCNzs6so)
*   statistika nuo 2010 iki 2013 metų – [straipsnis](https://lizards.opensuse.org/2013/08/23/more-on-statistics/) ir [video](https://www.youtube.com/watch?v=NwfohZ8RBd8)
