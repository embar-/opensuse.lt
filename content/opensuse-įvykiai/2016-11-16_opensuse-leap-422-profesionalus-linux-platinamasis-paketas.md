---
title: "openSUSE Leap 42.2 – profesionalus Linux platinamasis paketas"
description: ""
tags: [  ]
date: "2016-11-16"
lastmod: "2017-07-31"
---
„openSUSE“ projektas džiaugiasi galėdamas pranešti apie „openSUSE Leap 42.2“ pasirodymą! „Leap“ sistemos kuriamos taip, kad tiktų tiek vertinantiems stabilumą ir konservatyvesniems technologijų kūrėjams, tiek norintiems naudoti pakankamai šiuolaikišką sistemą namuose. Atrenkant į „openSUSE Leap 42.2“ patenkančius paketus, „Linux“ sistema savitai optimizuota; „openSUSE Leap“ sistema siūlo tiek draugišką darbalaukio aplinką, tiek turtingą serverinę aplinką, kurią gali drąsiai rinktis ir „Linux“ profesionalai.

[![openSUSE Leap 42.2 su KDE Plasma 5.8 LTS](/images/stories/opensuse%20leap%20422.png "openSUSE Leap 42.2 su KDE Plasma 5.8 LTS")](/images/stories/opensuse%20leap%20422.png "openSUSE Leap 42.2 su KDE Plasma 5.8 LTS")

Siūloma „openSUSE Leap“ yra ypač stabili ir saugi naudoti tiek sistemų administratoriams, tiek programuotojams, tiek paprastiems naudotojams. Tęsiant tradiciją, sistemos pagrindui naudojamas [SUSE Linux Enterprise](https://www.suse.com/products/server) (SLE) pradinis kodas, tad „openSUSE Leap 42.2“ suteikia tokį stabilumą, kokį sunku surasti kituose „Linux“ platinamuosiuose paketuose. Ant komercinio patikimumo lygio „Leap“ pagrindo pateikiami „openSUSE“ bendruomenės paketai leidžia naudotojams džiaugtis tuo, kad „openSUSE Leap“ prižiūrima tiek bendruomenės, tiek SUSE kompanijos. 42.2 versijoje iš viso siūloma 17% daugiau paketų nei 42.1 versijoje.

„openSUSE Leap 42.2“ aprūpinta „Linux 4.4 LTS“ ilgalaikio palaikymo branduoliu, tad gali tarnauti ir kaip saugi, stabili bei patikima operacinė sistema serveriams, teikiantiems IT paslaugas tiek fizinėje, tiek virtualioje, tiek debesijos aplinkoje.

„openSUSE Leap 42.2“ leidžia pasirinkti norimą darbalaukio aplinką tiek diegiant, tiek po sistemos diegimo: „KDE Plasma 5.8 LTS“, „GNOME 3.20“, „MATE 1.16“, „XFCE 4.12“, „Enlightenment 0.21“, „Cinnamon 3.0“, „LXQt 0.11“ ar kitą.

Didelėmis „openSUSE“ ir „KDE“ bendruomenės pastangomis suteikiamas ilgalaikis palaikymas [KDE Plasma 5.8](https://www.kde.org/announcements/plasma-5.8.2.php) versijos darbalaukio aplinkai. Šioje „**KDE Plasma**“ versijoje gerokai patobulinta galimybė dirbti vienu metu keliuose fiziniuose ekranuose. „KRunner“ leidžia ne tik atverti programas tam tikroje veiksenoje, bet ir leidžia atlikti tam tikrus veiksmus jau atvertose programose. Paieškos rezultatus galite nutempti į bet kurią programą. Sistemų administratoriai galės džiaugtis [Kiosk](https://userbase.kde.org/KDE_System_Administration/Kiosk/Introduction) palaikymu. „Android“ įrenginių naudotojai galės integruoti juos per nemokamą „[KDE Connect](https://play.google.com/store/apps/details?id=org.kde.kdeconnect_tp&hl=lt)“ programėlę iš „Google Play“ parduotuvės; jums taip pat reikės įgalinti „KDE Connect“ paslaugą „openSUSE“ užkardoje per „YaST“. „KDE Connect“ naudotojams leis kompiuterio darbalaukyje skaityti į telefoną gaunamus tekstinius pranešimus, paprastai perduoti rinkmenas į telefoną.

Iki „GNOME 3.20“ versijos gali drąsiai atsinaujinti konservatyvūs naudotojai. Šioje GNOME versijoje galėsite pasirinkti, kokius asmeninius duomenis (jūsų buvimo vietą) gali pasiekti paskiros programos; galėsite greitai pasiekti įvairialypės terpės kūrinių valdiklius; sparčiuosius klavišus ir gestus galėsite matyti atskirame „Trumpinių“ lange, o tai padės jums greičiau juos išmokti. „Trumpinių“ langus turi dauguma GNOME 3.20 programų, įskaitant failų (rinkmenų) tvarkytuvę, vaizdo įrašų bei nuotraukų peržiūros programos, tekstų redaktorius „gedit“, GNOME IDE, žemėlapių ir kitos programos. Programose „Trumpinių“ langą galite atverti arba per programos meniu, arba spausdami Vald(Ctrl)+? ar Vald(Ctrl)+F1. „openSUSE Leap 42.2“ pateikiama „GNOME“ aplinka nuo šiol leidžia pasiekti „Google diską“ tiesiogiai per failų tvarkytuvę.

Naujausioje „Leap“ versijoje pagerintos naudotojo galimybės dirbti su [snapper](https://en.opensuse.org/Portal:Snapper) momentinėmis kopijomis, kurios gali būti naudojamos BtrFS rinkmenų sistemoje. BtrFS nuo šiol siūlo kvotas, tad „Snapper“ dabar turėtų eikvoti gerokai mažiau disko vietos, kurią galima [konfigūruoti](http://snapper.io/2016/05/18/space-aware-cleanup.html). [Snapper](http://snapper.io/) padeda išlaikyti tvarkingą sistemą, o sistemų administratoriai gali nesibaimindami atnaujinti paketus, nes įvykus klaidai galima grąžinti sistemą į ankstesnę būseną.

Iš „SUSE“ į „openSUSE Leap“ pateko kelios naujos funkcijos, pavyzdžiui, tinklo funkcijų virtualizavimo galimybė, apimanti [Open vSwitch](http://www.openvswitch.org/) su „Data Plane Development Kit“ greitesniam paketų apdorojimui. „YaST“ taip pat sulaukė nemažai svarbių patobulinimų ir naujų funkcijų.

Vienas iš bendruomenės siūlomų paketų yra [GNU Health](http://health.gnu.org/) 3.0.4. Tai atviro kodo sveikatos ir gydymo įstaigų informacinė sistema, naudojama įvairiose gydymo ir valstybinėse įstaigose bei institucijose. „GNU Health“ leidžia tvarkyti ir įvairiausiais aspektais analizuoti didelį kiekį duomenų.

Daugiau informacijos apie „openSUSE Leap 42.2“ naujoves rasite [openSUSE svetainėje](https://en.opensuse.org/Archive:LT-Release_announcement_42.2).

Išbandykite ir įsitikinkite, kodėl taip vertinamas „openSUSE Leap“ platinamasis paketas. ISO atvaizdį „openSUSE Leap 42.2“ diegimui arba turimos „openSUSE“ sistemos atnaujinimui rasite adresu [software.opensuse.org](https://software.opensuse.org/422/lt). Prieš atnaujindami arba diegdami, perskaitykite [pastabas apie laidą](https://doc.opensuse.org/release-notes/x86_64/openSUSE/Leap/42.2/RELEASE-NOTES.lt.html).

Be „Leap“ atmainos, „openSUSE“ projektas dar siūlo nuolatinio atnaujinimo (angl. _rolling-release_) „openSUSE [Tumbleweed](https://en.opensuse.org/Tumbleweed)“ sistemą, kuri yra labiau atsinaujinusi ir vystosi greičiau, siūlo naujausius priešakinius (angl. _upstream_) paketus ir programinę įrangą.
