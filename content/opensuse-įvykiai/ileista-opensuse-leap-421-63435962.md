---
title: "Išleista openSUSE Leap 42.1"
description: ""
tags: [  ]
date: "2015-11-04"
lastmod: "2017-07-31"
---
Angliškąjį „Leap“ lietuviškai verstume žodžiu „Šuolis“: prasideda ilgai laukta nauja „openSUSE“ versijų karta. Nuo paskutinės laidos praėjo lygiai metai, per tą laiką „openSUSE“ pakeitė savo vystymosi kryptį tam, kad galėtų pasiūlyti visiškai naują Linukso hibridinių platinamųjų paketų (angl. „distribution“) atmainą – „openSUSE Leap“. Projekto draugai, pagalbininkai ir gerbėjai jau gali parsisiųsti pirmąjį hibridinį platinamąjį paketą „openSUSE Leap“ 42.1.

42.1 yra pirmoji „openSUSE Leap“ versija. Naujos „openSUSE“ atmainos pagrindą sudaro „SUSE Linux Enterprise“ (SLE) šerdis, suteikianti tokį stabilumą, kokį sunku surasti kituose Linukso platinamuosiuose paketuose. Apjungus bendruomenės patobulinimus ir komercinio lygio patikimumą, kryptingiau sutelktos projekto ir pagalbininkų jėgos ruošiant atnaujinimus. „openSUSE Leap“ naudosis SLE programuotojų indėliu ir dalis atnaujintų paketų visiškai atitiks SLE paketus; o tai labai skiriasi nuo ankstesnių „openSUSE“ versijų, kurių atnaujinimui reikėjo papildomų išteklių.

Bendruomenės programuotojai yra lygiaverčiai prisidėdami prie „Leap“ („Šuolio“) ir priešakinių (angl. upstream) projektų išleidimo, šitaip užpildoma spraga tarp sistemų su laiko patikrintais paketais ir naujesniais paketais; nuolat atnaujinamus paketus rasite kitoje „openSUSE“ atmainoje – „Tumbleweed“ (liet. „Vėjaričiai“).

Kadangi pokytis pereinant tarp versijų yra gana ryškus, dėl to drastiškai keičiasi versijos numeris ir pavadinimas. Naudojama SLE šerdis yra iš netrukus SUSE išleisimo SLE 12 pirmojo paslaugų paketo (SP1). Nauji pavadinimai sudarinėsimi taip: SLE 12 SP1 arba 12.1 + 30 = openSUSE Leap 42.1. Daugelis teiraujasi, kodėl būtent 42, tačiau SUSE ir openSUSE tradiciškai dideles permainas pradeda ketvertu ir dvejetu, su nuoroda į filmą „Galaktikos gidas“.

Kiekvienoje būsimoje „openSUSE Leap“ mažojoje versijoje (pvz., 42.2) naudotojai gali tikėtis vis naujų KDE ir GNOME darbalaukių versijų, o šiandien siūlome „openSUSE Leap 42.1“, tad jei atsibodo pilkas darbalaukis, išbandykite žaliąjį!

Džiugių akimirkų!

**openSUSE Leap 42.1** **– šiuolaikiškumo ir patikimumo dermė**

![Icon-new.png](https://en.opensuse.org/images/thumb/6/66/Icon-new.png/48px-Icon-new.png)

**Kruopščiai paruošta**

„Šuolis“ siūlo pusiausvyrą tarp šiuolaikiškų naujovių ir brandžių sprendimų. Siūloma komercinio lygio kokybė, palaikoma šiuolaikiška aparatinė įranga, nors dalis paketų tyčia parinkti senesni tam, kad būtų užtikrintas jų ilgalaikis palaikymas. Pateikiama nauja KDE Plasma 5 ir Libreoffice 5 programinė įranga, tuo tarpu GNOME 3.16 ir GNU kompiliatoriaus (GCC) 4.8.5 versijos jau yra brandžios, tačiau papildomai siūloma ir naujesnė GCC 5.2 versija.

![Icon-distribution.png](https://en.opensuse.org/images/thumb/d/d0/Icon-distribution.png/48px-Icon-distribution.png)

**Patikima**

Kaip numatytoji rinkmenų sistema pačiai operacinei sistemai diegti siūloma patobulintoji Btrfs, naudotojų duomenims laikyti – našumu pasižyminti XFS, tačiau galite rinktis ir kitokias rinkmenų sistemas. Būtent Btrfs rinkmenų išdėstymo sistema leidžia geriausiai išnaudoti „Snapper“ galimybes. Naudotojai galės atkurti ankstesnę savo sistemos būseną naudodamiesi jos momentinėmis kopijomis. „Snapper“ automatiškai kas valandą sukurs sistemos momentinę kopiją, taip pat prieš ir po kiekvieno „YaST“ valdymo centro ir „zypper“ programinės įrangos tvarkytuvės veiksmo, tačiau norint tokį elgesį galima išjungti. Naujoji versija įgalina paleisti operacinę sistemą tiesiai iš pasirinktos momentinės kopijos ir taip išsigelbėti, jei kartais būtų sugadintos svarbios sistemos rinkmenos (pvz., bash). Galinga sistema su galingu įrankiu.

**Parsisiųskite**

Naujosios „openSUSE Leap“ 42.1 laidos atvaizdžius rasite [software.opensuse.org](http://software.opensuse.org). Prieš diegdami ar atnaujindami savo sistemą, perskaitykite [pastabas apie laidą](http://doc.opensuse.org/release-notes/x86_64/openSUSE/Leap/42.1/RELEASE-NOTES.en_GB.html).

Naudojantieji openSUSE 13.2 gali savo sistemą [atnaujinti iki openSUSE Leap 42.1 pagal šios nuorodos instrukcijas](http://en.opensuse.org/Upgrade).

Atvaizdžius ARM sistemoms rasite [ARM vikyje](https://en.opensuse.org/Portal:ARM). Čia rasite stabilius ARMv7 ir ARMv8 (AArch64) atvaizdžius „Leap“ pagrindu; jie gaus pilną palaikymą. Tuo tarpu ARMv6 atvaizdžiai yra eksperimentiniai, jiems nesuteikiama visiškai jokių garantijų.

**Ačiū!**

„openSUSE Leap“ 42.1 yra darbo vaisius tūkstančių programuotojų, kurie kuria mūsų platinamuosius paketus ar į juos įtrauktus projektus. Pagalbininkai – dirbantys tiek pačio openSUSE projekto viduje, tiek už jo ribų – gali didžiuotis šia laida, o patys jie nusipelnė didelio **AČIŪ** už sunkų darbą ir rūpestį, kad viskas vyktų sklandžiai. Tikime, kad „Leap“ yra puiki laida, kuria pasitikės Linukso programuotojai, sistemų administratoriai ir naudotojai! Linkime naudojantis patirti daug džiugių akimirkų, tikimės bendradarbiauti su Tavimi ruošiant kitą laidą!

**Išsamiau**

![Logo-kde.png](https://en.opensuse.org/images/a/ab/Logo-kde.png)

**KDE**

„openSUSE Leap“ 42.1 yra pirmoji stabili „openSUSE“ laida, į kurią įtraukta „KDE Plasma 5“ (5.4.2 versijos) darbalaukio aplinka tampa numatytąja. „Plasma 5“ jau pakankamai paruošta plačiai visuomenei pasidžiaugti dailiu, gausias galimybes pateikiančiu, naujovišku ir našiu darbalaukiu. Darbo erdvės 5.4 versija įtraukia naują garsumo valdymo programėlę, visą ekraną padengiantį meniu (pasirenkamas), galybę naujų ženkliukų (pridėta virš 1600) ir pagerino didelės raiškos (angl. _High DPI_) ekranų palaikymą. Ištaisyti kai kurie nedideli ankstesnėse versijose pasitaikę nesklandumai, pavyzdžiui papildomi datos formatai laikrodyje, aplanko rodinio elgesys ir išvaizda.

![Logo-gnome.png](https://en.opensuse.org/images/thumb/1/1e/Logo-gnome.png/48px-Logo-gnome.png)

**GNOME**

„openSUSE Leap“ 42.1 siūlo GNOME 3.16.2. 2015 m. balandį išleistoje GNOME 3.16.x šakoje ištaisyta daug klaidų, tad dabar jau išties gerai išbandyta ir stabili, šliejasi prie SLE12 sistemos pagrindo monolito. GNOME 3.16 versijoje atnaujinta GNOME 3 išvaizda. Apžvalgos rodinys, prisijungimas ekranas, sistemos meniu ir kitos dalys įgavo šiuolaikiškesnę išvaizdą. Naujoji išvaizda geriau dera su GNOME programų stiliumi. GNOME 3.16 turi naują slankjuostės stilių – slankjuostė rodoma ne visada, o tik jos prireikus: pelei judant rodomas mažas slinkties indikatorius, o virš jo užvedus pelę, pasirodo stora slinkties juosta.

![Icon-desktop.png](https://en.opensuse.org/images/thumb/d/d3/Icon-desktop.png/48px-Icon-desktop.png)

**Kitos darbalaukio aplinkos**

„openSUSE Leap“ 42.1 dar siūlo „MATE“ (1.10), palaikančią GTK2 ir GTK3 priemonių komplektus, ėmusią palaikyti 3.x grafinės naudotojo sąsajos priemonių komplektus, patobulinusią garso maišiklio biblioteką. „openSUSE Leap“ 42.1 taip pat siūlo „XFCE“ (4.12.1). XFCE skydelis gali pats išmaniai pasislėpti, palaiko GTK3 papildinius ir gausybę trečiųjų šalių papildinių, kurie atnaujinti tam, kad galėtumėte išnaudoti visas naujas galimybes. „Enlightenment“ 19 (0.19.12) irgi įtraukta į „openSUSE Leap“ 42.1; ši aplinka gali atidengti klientus, kai jie tampa aktyvūs, atnaujino X11 kompositorių, atnaujino paieškos ženkliukų apipavidalinimą.

![Maintenance.png](https://en.opensuse.org/images/thumb/9/95/Maintenance.png/48px-Maintenance.png)

**Integruotos programavimo aplinkos ir įrankiai**

Pateikiamas naujausias Qt 5 grafinės sąsajos priemonių komplektas (5.5). Qt 5.5 turi daug naujų galimybių ir patobulinimų tiek programuotojams, tiek paprastiems naudotojams, ypač naudojantiems kelis ekranus ir QML (gausiai pritaikyta KDE Plasma aplinkoje). „Builder“ yra nauja integruota programavimo aplinka, kuria leidžia patogiai ir paprastai kurti GNOME programas. Pirmoji programos versija 3.16 yra parodomoji, įgalinanti skaidytą rodinį, kodo fragmentus (angl. _snippets_), automatinį atitraukimą nuo krašto, VIM modulį. „Builder“ sukūrimą pastūmėjo sėkmingas 2015 m. paramos projektas, dar yra didelių planų ateičiai. Numatoma įtraukti projektų valdymą, visuotinę paiešką, versijų tvarkymą, derinimą (angl. _debugging_), „Glade“ integravimą ir t. t.

![Icon-security.png](https://en.opensuse.org/images/thumb/c/ca/Icon-security.png/48px-Icon-security.png)

**Programavimo kalbos ir bibliotekos**

Įtrauktos šiai dienai naujausios stabilios „KDE Frameworks 5“ programavimo bibliotekų versijos (5.15), todėl ištaisoma daug KDE programas liečiančių klaidų. Ypač daug pokyčių „Baloo“ rinkmenų indeksavimo sistemoje – ištaisytos klaidos, pagerintas našumas.

![Icon-network.png](https://en.opensuse.org/images/thumb/7/7e/Icon-network.png/48px-Icon-network.png)

**Virtualizacija**

„openSUSE Leap“ 42.1 siūlo gausybę virtualizacijos sprendimų. „QEMU“ 2.3.1, „VirtualBox“ 5.0.6 ir „Docker“ 1.8.2 programos leidžia „openSUSE Leap“ 42.1 sistemai tapti puikiu pagrindu platinti programas. YaST valdymo centras leidžia paprastai konfigūruoti, tad išskleisti (anlg. _deploy_) sprendimus galėsite greitai ir lengvai. Sistemų administratoriams, naudojantiems openSUSE, be kita ko gali praversti pateikimos „GNOME boxes“, „virt-manager“ ir „virsh“ programos.

![Icon-yast.png](https://en.opensuse.org/images/thumb/f/f8/Icon-yast.png/48px-Icon-yast.png)

**Patobulintas YaST valdymo centras**

Kadangi „YaST“ yra visiškai atviro kodo projektas, „YaST“ versijos ir funkcijos SLE ir openSUSE sistemose visuomet būdavo panašios. O su „Šuolio“ laida žengiama dar toliau: openSUSE 42.1 turi lygiai tokias pačias „YaST“, „AutoYaST“ ir „Linuxrc“ versijas, kaip ir SLE12-SP1. Palyginus su versijomis, įtrauktomis į openSUSE 13.2, naujosiose versijose yra virš 600 pakeitimų, įskaitant ištaisytus nesklandumus, naujai atsiradusias funkcijas ir buvusių funkcijų patobulinimus. Patobulintas „YaST“ valdymo centras geriau pasitarnaus tiek paprastiems naudotojams, tiek sistemų administratoriams. „YaST“ dabar kaip niekada anksčiau draugiškas programuotojams, jame pertvarkytas kodas (nors dar liko nemažai kodo, automatiškai konvertuoto iš anksčiau naudotos YCP kalbos), pateikiami geresni programavimo įrankiai ir dokumentacija, daug geriau integruota su „Ruby“ ekosistema, įskaitant „RSpec“ pagelbiklius, „Rake“ užduotis ir kitas gėrybes. Nors „YaST2-lxc“ modulis pašalintas, tačiau „YaST“ šeima pasipildė keliais naujais moduliais. Daugiau informacijos [apie naujus modulius čia.](https://news.opensuse.org/2015/02/25/openness-brings-fresh-air-to-yast/)

![Icon-feature.png](https://en.opensuse.org/images/thumb/8/84/Icon-feature.png/48px-Icon-feature.png)

**Mašinerija**

Naudodami „openSUSE Leap“ 42.1 galite dalyvauti [Mašinerijos projekte](http://machinery-project.org/). „Mašinerija“ yra komandinės eilutės programa, kurią skirta sistemų administratoriams gali naudoti kurdami Linukso sistemų aprašus ir dirbdami su jais. Pritaikyti galite ieškodami įžvalgų apie esamas savas sistemas, išsaugodami ir sekdami jų būseną, kurdami naujas sistemas pagal esamų sistemų konfigūraciją. „Mašinerija“ leidžia aiškiai matyti tiek paskiras sistemas, tiek palyginti sistemas tarpusavyje. Galima eksportuoti aprašus į kitus diegimo, migravimo, atvaizdžių kūrimo, konteinerių naudojimo, debesų kompiuterijos įrankius; be to, suteikiama apibrėžta sąsaja darbui su sistemų aprašais tinka integruoti savo pačių susikurtus įrankius.

## **Apie openSUSE projektą**

Tarptautinis bendruomeninis openSUSE projektas skatina Linukso naudojimą. Jis kuria vieną geriausių pasaulyje Linukso platinamųjų paketų, atvirai, skaidriai ir draugiškai dirbdama išvien su pasauline Atviro Kodo bendruomene. Projektą vedą bendruomenė ir remiasi pagalbininkais, kurie darbuojasi kaip programų testuotojai, rašytojai, vertėjai, tinkamumo naudoti ekspertai, dailininkai, ambasadoriai, programuotojai. Projektas apima įvairiausias technologijas, asmenis, pasižyminčius skirtinga patirtimi, kalbančius skirtingomis kalbomis ir priklausančius skirtingoms kultūroms. Daugiau informacijos [opensuse.org](http://www.opensuse.org)
